#### *R/PLACE*

[Reddit](https://www.reddit.com/), lanciato nel 2005, è un social basato sul concetto di forum online dove gli utenti possono condividere e discutere una vasta gamma di argomenti. 
Essendo **Reddit** un sito enorme con milioni di utenti e miliardi di post relativi a qualsiasi argomento, risulta obbligatorio che nella struttura del sito sia presente una forma gerarchica di catalogazione dell'informazione. **Reddit** è infatti organizzato in "**subreddit**", piccole community mono-tematiche dove gli utenti possono pubblicare testi, link, immagini e video relativi a qualsiasi argomento. In questo modo la gestione delle informazioni risulta agile permettendo a chiunque di trovare qualsiasi informazione. Gli utenti dei subreddit inoltre possono votare i contenuti tramite gli upvote (voti positivi) o i downvote (voti negativi), determinando così la visibilità di ciascun post in base alla percentuale di voti positivi rispetto a quelli negativi.
Reddit copre un'enorme gamma di argomenti, dai dibattiti su notizie e politica alla condivisione di meme, consigli personali, hobby, arte, e molto altro. La piattaforma segue gli standard del web odierno permettendo l'anonimato, poiché gli utenti possono partecipare usando qualsiasi nickname. Come già trattato anche nel capitolo precedente la presenza dell'anonimato consente discussioni più aperte, ma talvolta anche molto controverse.

![[Reddit_logo.png|400]]
>_logo di Reddit_

Oltre alla condivisione di contenuti, Reddit con i suoi subreddit offre degli spazi che seguono alla perfezione _le 8 regole di Oldenburg_ per divenire un terzo luogo. Le interazioni sociali e la connessione con persone che condividono interessi simili sono infatti molto facilitate.
Se parliamo di Reddit è impossibile dati gli argomenti trattati in questa tesi non menzionare Place, un affascinante esperimento collaborativo e sociale che si è svolto all'interno di Reddit. Questa iniziativa, originariamente lanciata nel contesto scherzoso come un Pesce d'Aprile nel 2017, fu poi rinnovata con una nuova edizione a distanza di cinque anni, in occasione del primo aprile del 2022 e nuovamente il 20 luglio 2023.
Nell'ambiente virtuale del subreddit "[r/place](https://www.reddit.com/r/place/)", si è sviluppato l'opportunità per gli utenti di agire come partecipanti attivi ad un'opera artistica collettiva.
R/place mette a disposizione un canvas bianco di 1000x1000 pixel(1 milione di pixel in totale) a cui ogni partecipante del subreddit può apportare modifiche attraverso l'alterazione del colore di un singolo pixel mediante l'utilizzo di una tavolozza composta da sedici differenti tonalità.
![[r place colori.png|400]]
>_tavolozza di sedici colori messa a disposizione per i partecipanti di r/place_

La struttura dell'esperimento prevede che, dopo l'inserimento di ogni singolo pixel, un cronometro impedisca all'utente di procedere con un ulteriore intervento per un intervallo di tempo variabile, generalmente compreso tra cinque e venti minuti. Questo limite di tempo e il numero totale di pixel sul canvas rendono impossibile per un solo utente di riempire interamente tutta la tela. La prima edizione del 2017 fu conclusa dagli amministratori di Reddit dopo circa settantadue ore dal suo inizio, precisamente il 3 aprile 2017. Durante quel periodo, oltre un milione di utenti presero parte all'iniziativa, contribuendo complessivamente alla disposizione di circa sedici milioni di pixel sulla tela condivisa. Alla chiusura dell'esperimento, si registrò un pubblico di oltre novantamila utenti impegnati contemporaneamente nella modifica dei pixel.

![[r place 2017.png]]
>_il canvas da 1milione di pixel alla conclusione dell'evento del 2017 dopo 72 ore_

#### *CULTURE DIGITALI: I MEME*

Per quanto r/place sia un fenomeno ed un esempio importante per il tema dell'arte collaborativa virtuale è impossibile eseguirne un'analisi accurata e approfondita senza aver contestualizzato il tutto all'interno di una tematica di enorme rilevanza: il fenomeno dei meme.
Nel contesto degli spazi virtuali, come in questo caso Reddit, i meme emergono come strumenti di comunicazione visiva dal peso significativo poichè non solo riflettono dinamiche sociali, ma agiscono anche da medium distintivo per l'espressione delle idee, delle emozioni e persino delle subculture all'interno di comunità virtuali.
Un primo sguardo all'ambito della letteratura accademica ci fa capire subito che i **meme** costituiscono una questione molto complessa, suscitando reazioni ambivalenti.
Il biologo [Richard Dawkins](https://it.wikipedia.org/wiki/Richard_Dawkins) nel 1976 coniò il termine, che oggi viene usato per descrivere quegli elementi culturali che si propagano da un individuo all'altro tramite imitazione. Da decenni, dunque, il concetto ed il termine _meme_ è stato oggetto di incessanti dibattiti accademici, di derisione e persino di esplicito rifiuto. Tuttavia, in tempi recenti, nell'epoca del web, il fenomeno che molti studiosi avevano disprezzato sembra non poter essere più ignorato.
L'espressione **meme** nel contesto di internet viene comunemente impiegata per descrivere principalmente la diffusione di immagini, battute, _rumors_, video o siti web da una persona ad altre tramite la rete. Secondo questa concezione popolare, un meme su Internet si diffonde inizialmente nella sua forma originale, ma spesso genera anche numerose copie modificate create dagli utenti. Talvolta, in alcuni casi, l'enorme quantità di copie generate portano alla nascita di un secondo fenomeno chiamato _trend_ che coinvolge migliaia o addirittura milioni di persone. La popolarità di un _meme_ che diventa un _trend_ può pesantemente influenzare per un periodo indefinito di tempo i contenuti effettivi della o delle piattaforme su cui si diffonde.
Sebbene i _meme_ nel 2023 siano ormai diffusi in qualsiasi ambito della società rimangono ancora un insidioso argomento di studio.
![[sus.jpeg|600]]
>_un famosissimo meme pubblicato da un utente su reddit nel 2016 _

Iniziamo ad analizzarli guardando i _meme_  da un'unica prospettiva, quella della comunicazione.
Chiariamo dicendo che il termine coniato da Dawkins fu inizialmente accettato da molte discipline, biologia, psicologia, filosofia. Per la maggior parte del tempo tuttavia fu completamente ignorato nel campo della comunicazione fino ovviamente al sopravvento delle comunicazioni di massa del 21° secolo, l'epoca segnata dalla convergenza delle diverse piattaforme con i contenuti che fluiscono rapidamente da un mezzo all'altro.
Sebbene ampiamente contestato in ambito accademico, il concetto di meme è stato entusiasticamente accettato dagli utenti di Internet. 
Analizzando su [Google Trends](https://trends.google.it/trends?geo=IT&hl=it) la frequenza con cui è stata cercata la parola _meme_ dal momento in cui è iniziata la raccolta dei dati nel 2004 fino ad oggi, si nota un esponenziale aumento di interesse sull'argomento.
![[meme trend research.png]]
I numeri nel grafico rappresentano quanto sia alto l'interesse di ricerca rispetto al punto più elevato in relazione al luogo (tutto il mondo in questo caso) e al periodo specificati (dal 2004 fino ad oggi). Sulla scala, il valore 100 rappresenta il livello più alto di interesse del termine, 50 rappresenta metà delle ricerche e 0, invece, significa che non ci sono abbastanza dati disponibili.
Per analizzare la cultura digitale contemporanea possiamo prendere in esame principalmente tre attributi relativi ai _meme_ che risultano particolarmente importanti.

- In primo luogo, come già detto inizialmente, i _meme_ possono essere meglio visualizzati come informazioni culturali che si diffondono da persona a persona, ma che gradualmente crescono fino a diventare un fenomeno sociale condiviso. Anche se si diffondono su scala microscopica, l'impatto dei _meme_ è su scala macroscopica: modellando le mentalità, le forme di comportamento e le azioni dei social network. Questo attributo è ovviamente molto compatibile con il modello di formazione della cultura nell'era del _Web 2.0_ di cui abbiamo trattato nei capitoli precedenti. I siti del _Web 2.0_ come _Youtube, Instagram, Facebook_ rappresentano dei percorsi predefiniti talmente funzionali che un _meme_ condiviso può raggiungere la massa entro poche ore.
- Il secondo attributo dei _meme_ riguarda il modo in cui si riproducono attraverso i vari strumenti di duplicazione. Secondo **Dawkins** nell'ambito della comunicazione orale, le persone vengono a conoscenza di un _meme_ attraverso almeno uno dei loro cinque sensi, poi lo elaborano nella loro mente e infine lo "ripropongono" con lo scopo di trasmetterlo ad altri. Tuttavia, nell'era digitale, le persone non devono più "riproporre" i meme: possono diffondere i contenuti così come sono, istantaneamente, inoltrandoli, con i link o con il copia e incolla. Sono comunque prevalenti sul web due principali strategie di "riproposizione" dei meme: l'**imitazione** e il **remix**.
	- L'**imitazione** non ci è nuova: le persone hanno sempre avuto la tendenza in qualsiasi epoca ad imitare gli altri. Tuttavia, nell'era del web 2.0, la prassi dell'imitazione quotidiana si trasforma nella pratica di dover "calvalcare il _trend_". Siti web come _YouTube_ o _TikTok_ sono invasi da imitazioni: quasi ogni video generato dagli utenti che supera una certa soglia di visualizzazioni ispira o è ispirato da un trend della piattaforma.
	- Il **remix**, la seconda strategia di "riproposizione" è anch'essa estremamente diffusa, poiché grazie alla tecnologia digitale e ad una moltitudine di applicazioni user-friendly, alle persone sono state estremamente facilitate le operazioni quali: scaricare, rielaborare e distribuire contenuti. Dando infatti una rapida occhiata a qualsiasi applicazione del Web 2.0 ci possiamo accorgere che gli strumenti per la modifica o creazione di una foto sono presenti ovunque, questo perché le persone tendono a scegliere di creare la propria versione di un meme più spesso di quanto ci si aspetti. 
- Un terzo attributo dei _meme_ è la loro diffusione attraverso la competizione e la selezione (quasi come avviene secondo gli schemi di rielaborazione dell'idea trattati nel primo capitolo riguardo alla nascita delle invenzioni). I _meme_ possono infatti avere diversi gradi di adattabilità in base all'ambiente socioculturale in cui si diffonde. Questo significa che un _meme_ può diffondersi più o meno bene rispecchiando alcuni principali canoni. Eccone elencati i principali:
	-  target
	-  argomenti trattati
	-  tipologia di format
	-  tipologia di media
	-  piattaforma su cui si diffonde
	-  periodo in cui si diffonde

Se un meme riesce a incorporare efficacemente tutti e tre questi principi, la sua diffusione sarà notevolmente agevolata, portandolo a essere potenzialmente riconosciuto ovunque.
[Know Your Meme](https://knowyourmeme.com/) è un sito web che funge da database e archivio dedicato all'analisi e alla catalogazione dei meme di Internet. È uno strumento che raccoglie, documenta e analizza i meme e le varie tendenze che si diffondono online.
Il sito offre informazioni dettagliate su vari meme, tra cui la loro origine, la storia, le variazioni e l'impatto culturale. Questo permette agli utenti di scoprire l'evoluzione e il significato di molti meme, nonché di comprendere meglio il contesto in cui sono nati e diffusi.

Un esempio di meme famosissimo nel periodo recente tra il 2017 e il 2020 è "**Distracted Boyfriend**", anche conosciuto come "**Man Looking at Other Woman**".
Secondo quanto scritto su _Know your meme_:
Nasce da una foto stock scattata e pubblicata su iStock nel 2015 da Antonio Guillem sotto la descrizione di "_Un uomo sleale con la sua ragazza che guarda un'altra ragazza".

Nella foto, c'è un ragazzo che cammina con la sua ragazza, ma si gira a guardare un'altra ragazza che passa vicino a loro. La fotografia è stata ampiamente utilizzata come immagine di reazione o commento su situazioni in cui qualcuno è tentato da qualcosa di nuovo o interessante mentre trascura qualcosa di importante o familiare.
Questo meme ha rappresentato la dinamica delle distrazioni quotidiane e dei desideri contrastanti delle persone. È stato adattato in modi diversi per riferirsi a situazioni diverse, sia in modo umoristico che per esprimere osservazioni sociali o politiche. La sua diffusione e adattabilità ne hanno fatto uno dei meme più riconoscibili e duraturi di quel periodo.
![[meme.png|600]]

In breve, il meme "Distracted Boyfriend" è diventato una pietra miliare nella cultura di Internet, con innumerevoli iterazioni e riadattamenti che riflettono situazioni diverse.
#### *LE INTERAZIONI DIGITALI*

Dopo aver analizzato in modo soddisfacente la struttura dei meme, del modo in cui nasce e si replica su internet è giunto il momento di analizzare l'esperimento di R/place menzionato nel paragrafo precedente e le varie forze in gioco che hanno reso possibile lo sviluppo di quell'opera. E' opportuno specificare che le tre edizioni sono avvenute in tre anni diversi, presentando ognuna notevoli cambiamenti dovuti principalmente alla capacità degli utenti di adattarsi e di trovare soluzioni creative per coordinarsi e per riempire in modo più efficiente la tela con opere sempre più precise e ben fatte.
La forma di cooperazione più comune che si è manifestata nell'esperimento del 2017 - e che è continuata nelle edizioni degli anni successivi - si basa sull'organizzazione di piccole o grandi comunità di Reddit i cui utenti insieme decidono di creare un logo, una scritta o una bandiera sul canvas che rappresenti al meglio quella community. Contemporaneamente, cercano anche di difendere il proprio spazio e di espandersi occupando più pixel possibili rispetto alle community vicine. Il limite imposto dal timer di 5 minuti è un fattore chiave che mette in luce l'organizzazione e il numero di una community. È evidente che quanto più una community sia ben organizzata e numerosa, tanto maggiore sarà lo spazio che riuscirà a conquistare sulla tela, evitando che altri utenti prendano possesso dei pixel.
![[place 3.png|500]]
Gli elementi che risaltano subito all'occhio nelle prime ore di vita del canvas sono delle bandiere: specialmente Germania, Regno Unito, Svezia e India. E' chiaro che nella prima edizione si denota come gli utenti non siano ancora in grado di coordinarsi per creare grandi disegni complicati. La prima grande forma di coordinamento di enormi gruppi di persone la abbiamo con delle particolari community che creano caos organizzato ad esempio quella del [Blue corner](https://www.youtube.com/@truebluecorner/videos) che letteralmente consiste in un gruppo di persone che partendo dall'angolo basso destro cercano di colorare di blu la tela usando un solo colore. Nella prima edizione la community del blue corner fu talmente prominente che ispirò nascita di community minori che ne copiavano l'operato come il red o il green corner. Tuttavia il gruppo del blue corner era talmente vasto che nell'apice della loro attività riuscirono ad occupare più di un quarto della tela.
![[place 2.png|500]]
>_il blue corner agli inizi di r/place nel 2017_
 
Nascono anche altre community minori come quella del void il cui scopo era di espandersi riempiendo di nero più spazio possibile coprendo le opere altrui.
![[place 1 .jpg]]
>_la community del void che si espande nel place del 2017_

Parallelamente alla creazione delle bandiere, piccoli gruppi che si organizzavano tramite appositi subreddit iniziarono a creare anche loghi dei più celebri videogiochi come quello di __osu!__, insieme a disegni raffiguranti vari personaggi della cultura popolare, spesso collegati ai meme più famosi di quel periodo, come ad esempio _Sans del gioco Undertale_.
![[place 4.png|500]]
>_il logo del videogame Osu! circondato dalle opere di altre community più o meno sullo scadere delle 72 dell'evento_

Dopo la sua prima edizione, datata 1-3 aprile 2017, R/place rimase silente per ben cinque anni. Nel 2022, finalmente, la tela rivide la luce, inaugurando una nuova edizione che si protrasse per tre giorni e mezzo, partendo proprio dal primo aprile.
Questa seconda edizione porta con sé diverse novità. In quei cinque anni, la rete ha subito significanti trasformazioni e le community specialmente su reddit erano mutate di molto rispetto al 2017. La versione del 2022 dal punto di vista della collaborazione tra individui si presenta infatti leggermente diversa e ciò è principalmente attribuibile agli **streamer**.
Le popolarità degli **streamer** esplose tantissimo a seguito della pandemia globale del 2020 rendendo i content creator decine di volte più conosciuti e seguiti rispetto ai 5 anni precedenti della prima edizione.
Gli **streamer** sono individui che creano contenuti in diretta su piattaforme di _streaming_ come _YouTube o Twitch_ . Le attività nelle trasmissioni possono variare: alcuni si concentrano sul _gameplay_, giocando a videogiochi, mentre altri intrattengono il pubblico con discussioni informali ("_just chatting_") o svolgendo qualsiasi attività quotidiana. Ciò che accomuna gli _streamer_ è l'interazione in tempo reale con gli spettatori attraverso chat e commenti che sono un aspetto fondamentale delle loro trasmissioni.
Nel 2022, il contributo degli _streamer_ nell'ecosistema di Place assume un ruolo di grande rilevanza. Le community guidate dagli streamer risultano infatti nettamente più estese rispetto a quelle di normali subreddit (xQc nel suo apice di visualizzazioni ottenne un "armata" di oltre 250.000 persone), garantendo agli streamer un notevole potere d'azione. Questi streamer sfruttarono appieno la loro visibilità coordinando i propri spettatori per creare le proprie opere sulla tela. 
L'evento del 2022 in poche parole si traduce in una vera e propria battaglia fra community guidate da streamer con vere e proprie dichiarazioni di guerra, trattative e battaglie. 
Nei casi più famosi abbiamo quello dello streamer [xQc](https://en.wikipedia.org/wiki/XQc) il cui unico scopo fu quello di portare "caos e distruzione" sulla tela ricevendo addirittura minacce per aver spinto la propria community a rovinare il lavoro degli altri. Va annotata anche la rivalità di alcuni streamer francesi che decisero di collaborare per ottenere il sopravvento sulle community più piccole ottenendo più spazio possibile. 
Nelle prime ore del place 2022 la tela aveva le stesse dimensioni di quella precedente (1000x1000 pixel). Già dal primo giorno alcune delle community originali del primo evento ritornano: quella di _Osu!_ che disegna il logo nello stesso identico posto dell'edizione precedente, quella dell'_angolo blu_ e ovviamente il _void_ che cerca immediatamente di offuscare le opere di tutte le altre community. Tuttavia nel finire della prima giornata a seguito dell'enorme risonanza mediatica che aveva acquisito l'esperimento tramite _Twitch_ (una delle più grandi piattaforme di streaming) la tela era già completamente piena. Al secondo giorno gli amministratori di _reddit_ decidono di raddoppiare lo spazio messo a disposizione per gli utenti. 
Nel corso della seconda edizione il fenomeno degli streamer rimane fin troppo influente per non essere ignorato. 
Una regola non scritta ma presente nell'evento consiste generalmente nel tacito accordo fra community di non distruggere le opere effettivamente belle e ben fatte, tuttavia xQc gestendo la community del void spingeva i suoi utenti ad attaccare in modo mirato le opere opere d'arte più belle.
Le bandiere, simbolo molto diffuso nella prima edizione, diventano nella seconda edizione uno strumento delle community per ottenere più spazio possibile sulla tela, la Germania, l'India ma soprattutto la Francia si adoperano per occupare più pixel possibili con i colori della propria nazione. La più grande battaglia di questo tipo avviene a causa della community francese. Al termine di ogni giorno la tela si espandeva raddoppiando la propria dimensione ogni volta. Nella terza espansione la community francese si adopera quasi istantaneamente ottenendo un enorme pezzo della tela con la bandiera nazionale.
![[place 5.png|600]]
>_La bandiera francese all'inizio del terzo giorno_

Questa occupazione immediata suscita agli occhi di altri streamer uno scandalo, tanto che la community francese fu accusata anche di usare dei _Bot_ (script che comandano degli utenti falsi) per riempire la tela più velocemente possibile.
L'ostinazione della Francia a non cedere spazio sulla tela porta ad una vera e propria alleanza fra altre community e streamer che decidono di combattere contro gli utenti francesi per la supremazia di quell'angolo di tela. 
Attraverso il potere dei mezzi di comunicazione di massa, l'ipotetica forza di 100.000 utenti concretamente converge nell'esecuzione simultanea di un'azione: le vaste community, come quella francese guidata da 4 o 5 _streamer_  che contemporaneamente agiscono nella presa di decisioni collettive, conferendosi la capacità di modificare ipoteticamente di anche più di oltre 100.000 pixel ogni 5 minuti. Tale attività sovverte radicalmente gli equilibri della tela. Le conflittualità tra queste imponenti community sono perfettamente visibili nei [timelapse](https://www.youtube.com/watch?v=K5O3UgLG2Jw) della edizione del 2022. Immensi disegni spuntano istantaneamente e, altrettanto rapidamente, vengono coperti da altre creazioni.

![[place 6.webp|600]]
>_Heat map del canvas di R/place 2022 pubblicata su reddit dall'utente [u/rasta4eye](https://www.reddit.com/user/rasta4eye/)_

La mappa termica indica le aree con maggiore attività di modifica dei pixel, che rappresenta al meglio i luoghi in cui ci sono state più "battaglie" per il controllo della zona. 
Il rosso indica l'attività più intensa, seguito dal giallo, ciano e infine il blu, che rappresenta l'attività meno intensa.
Si noti, ad esempio, come la bandiera francese a sinistra sia segnata in rosso, poiché è stata una delle aree più attive durante l'intero evento.
Paragonando l'heat map con l'opera a colori si notano altre cose interessanti.
Le zone più calde molto spesso sono quelle ricollegabili a determinate zone dei disegni. Ad esempio gli occhi e le bocche dei personaggi sono tra i punti più modificati perché gli utenti tendevano a modificarle in modo scherzoso per far sembrare i disegni strani e a volte ambigui.
Relativamente all'edizione del 2023, la più recente, non c'è molto da dire. Dopo un anno la situazione non è granche cambiata e R/place ha ottenuto lo stesso successo mediatico dell'anno precedente. Tuttavia, l'edizione 2023 è la più criticata a causa di alcuni utenti scoperti effettivamente ad usare _bot_ e soprattutto per la ripetuta censura da parte degli amministratori che coprivano disegni o frasi oscene. 
Vale la pena mettere in risalto evento che più degli altri risuona nel contesto del place 2023: molti utenti si sono uniti per trasformare la tela di R/place in un luogo di protesta a seguito di alcune decisioni prese dal _CEO Steve Huffman_ per abbattere l'ecosistema delle _app third-party_ (applicazioni non ufficiali che permettono di usare reddit). Le decisioni di Huffman servono a centralizzare il traffico solo sul sito originale e molti utenti che si sono visti tolta la liberta di scelta hanno deciso di protestare riempiendo il canvas del 2023 di scritte come "Fuck Spez" (nome utente dell'account del CEO su reddit).
Con il tipico fervore di internet alcune community hanno addirittura collaborato per disegnare una bandiera Ucraina con la scritta “FUCK PUTIN FUCK SPEZ FUCK SPEZ FUCK PUTIN.”
![[place 7.webp]]
>_Particolare del canvas di protesta contro il CEO, molte alte zone della tela sono simili a questa._

Riconsiderando le originarie motivazioni di questa analisi, si può concludere dicendo che l'esperimento "Place" è stato celebrato e apprezzato per aver offerto una rappresentazione efficace non solo della cultura e delle community all'interno di Reddit, ma anche delle dinamiche culturali più ampie all'interno dello spazio globale di Internet. Questo notevole tentativo di interazione virtuale e collaborazione ha segnato un punto di svolta significativo nell'approfondimento delle connessioni umane attraverso le piattaforme digitali.
Abbiamo ottenuto la prova che al giorno d'oggi, grandi gruppi di individui possono cooperare in modo decentralizzato, con il solo obiettivo di creare opere d'arte. È stato dimostrato che, nel contesto digitale, non solo la collaborazione per la creazione artistica è fattibile, ma che la potenza delle comunicazioni di massa consente la realizzazione di risultati sorprendenti. Le tre edizioni di R/place hanno chiaramente dimostrato quanto sia intrinseca nell'uomo la capacità di collaborare. 
Inoltre, soprattutto nell'ambito di Reddit, dove la preponderanza delle interazioni tra gli utenti assume frequentemente una connotazione scherzosa e disinvolta, il fenomeno, in cui una notevole quantità di individui si è invece unitamente mobilitata per trasmettere un messaggio anti-bellico (con la creazione della bandiera ucraina sulla tela) o per esprimere giudizi critici, offre una prova dell'effettivo potenziale di questo strumento. Questa dinamica suggerisce che tale strumento possa assumere una portata ancora maggiore se adottato e impiegato in un contesto il cui scopo è effettivamente creare un tipo di arte collaborativa e decentralizzata tipica, molto probabilmente, dell'arte del futuro.
Con arte collaborativa si intende un'arte in cui uno o più ideatori intenzionali o non vengono seguiti da un indefinito numero di persone che partecipano attivamente alla realizzazione dell'opera.
Rifacendoci ai concetti proposti da _Walter Benjamin_, si può immaginare dunque un contesto in cui tali opere assumono un valore artistico e un'aura mistica grazie proprio alla collaborazione e al contributo del singolo. 
Sopperendo all'unicità materiale dell'opera, in un mondo in cui la riproduzione - spiecialmente digitale - è ovunque, l'arte acquisisce valore unicamente grazie ai sui molteplici significati intriseci, che ne avvalorano il significato ma ne distruggono la forma.
Un'opera potrebbe essere riconosciuta come tale finchè rispetta determinati "canoni" di creazione senza però una forma impostagli. In questo caso abbiamo analizzato r/place che di base già deradica l'arte dal problema di avere una forma, se ci pensiamo alla fine r/place non è altro che un algoritmo.
![[place 10.png|500]]
>_I passaggi per piazzare un pixel sul canvas:
	1. Verificare che il timestamp sia superiore a 5 minuti dall'ultimo pixel piazzato. In caso contrario, rifiutare il tentativo di piazzamento.
	2. Salvare i dettagli della tassella su Redis e Cassandra.
	3. Aggiornare il timestamp dell'ultimo pixel dell'utente in Cassandra.
	4. Inviare le informaizioni attraverso il servizio di websocket a tutti i client connessi, segnalando l'aggiunta della nuova tessera.

Così come già detto nel finire del capitolo 2: questo tipo di arte, senza uno spettatore che ne validi l'esistenza, si ridurrebbe semplicemente ad una serie di bit ammassati su un server. 
Sconvolgendo ancora di più quanto detto da Walter Benjamin potremo ipotizzare infine che in un ipotetico futuro la riproducibilità di un'opera diventi effettivamente una misura per calcolarne il valore artistico e umano. 
Proprio come accade con i meme, che vengono riprodotti e riproposti in enorme quantità solo se rispecchiano al meglio i tre attributi della riproducibilità così, in futuro, ad un'opera digitale potrebbe essere attribuito un valore in base a quanto essa sia stata diffusa e riprodotta da altre persone. Quanto più un'opera si adatta ai contesti umani in cui si diffonde, più essa sarà ritenuta importante.



